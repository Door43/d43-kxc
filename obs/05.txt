====== 5. እነ ክፔተ ======

{{https://api.unfoldingword.org/obs/jpg/1/en/360px/obs-en-05-01.jpg}}

ፐረ ኩደን ከመዬ፥ አፕራም እሾ ሶረከ ኬኔኣን ከዬን፣ ኡመ ሀከስትእ እነን ቀፐን፡፡ ሴመለ እስከቴታድ ሶረከ አፕራም ኪቴ፥ ‹‹ቆተ ዋቀ አከን ሄለ አንቀፕናንን አነ ደውሬ አንት ኔፎከ ኬሬ መለ፥ ትን አሬ ኦርኸይቴትዮ አካር አሬ ክተይ ሄሜ፤ ከ እነ አነ ኻዬ።››

{{https://api.unfoldingword.org/obs/jpg/1/en/360px/obs-en-05-02.jpg}}

ሴመለ አፕራምከ አካር ሄሜ፡፡ አካርከ እነ ዲርተ እሽ ኻይቴ፡፡ አፕራምከ መኸ እሽ ኮዴ ከ ክዴ፥ ‹‹እስማኤል>›› አኮድቶመ፥ ሶረ አካር ቀሬ ዮተን ኻቴ፤ ኤቴ እስማኤል ፐረ ኩደንከ ሴሰ ከዬዬ፥ ዋቀ አፕራምእ አሴ ክዴ፡፡

{{https://api.unfoldingword.org/obs/jpg/1/en/360px/obs-en-05-03.jpg}}

ዋቀ አፕራምእ ክዴ፥ ‹‹አንት አንዋቀ ዌ ፕሰ ኤተንኖይ፥ ኮደይቴተን ኬ ኦል ኮደደ።›› አፕራምከ ሚንተ ፒተን ከዬ። ዋቀከ አፕራም ክዴ፥ ‹‹አት ኣፖፐ ሰመይተ ሌከኤ ኮድተ፡፡ ፒተ ኬኔኣንእን ኬ ከ ሰኜታይት ኮዴተ ኮደ ከ ዳሸ፤ ከ ሀከ ፐረፐራት ዋቀይሽን ኮደ፤ አት ከሱ ዲርተ አቶላይትፐ ቾ ፕሰኤ ደውረ ቀረ ሙርሲሴ።››

{{https://api.unfoldingword.org/obs/jpg/1/en/360px/obs-en-05-04.jpg}}

ዋቀከ እሽ ክዴ፥ ‹‹እስከቴታይት ሶረ እነ ዲርተኤ ኻይተ፤ እሸ ኔፎ እነሴኔ አክፔተኤ ኮደ፤ አከ መኸ እሽ ኮተ ከ ኪተ፥ <ይስሀቅ> አንተከ ኮደይቴትዮ እሸ ኦል ኮደደ፡፡ እሸ ኔፎከ ሰመይተ ኩተ ኮደ፡፡ ከ እስማኤል ሰመይተ ኩታት ኮደ፤ ማ ኾር፥ ኮደይቴትዮ ይስሀቅ ኦልን ኮደደ።›› ዋቀከ መኸ አፕራም ፑርሼ ከ ክዴ፥ ‹‹አፕርሃም።›› ሴዴ ክዴተ፥ ‹‹ኣፖፐ ሰመይተ ሌከ›› ክዴተ። ዋቀከ መኸ ሶረ ከሱ ቱርሼ ከ ክዴ፥ ‹‹ሳረ።›› ሴዴ ክዴተ፥ ‹‹ኣየፐ ሰመይተ ሌከ›› ክዴተ።

{{https://api.unfoldingword.org/obs/jpg/1/en/360px/obs-en-05-05.jpg}}

ኩያሴትይው፥ አፕርሃምከ አቶላድፐ ዲርተ ኮዴ ፕሰኤ ደውረ ቀረ ሙረችሴ፡፡ ፐረ ተከ ከመዬ፥ ኤቴ አፕርሃም ፐረ ድፐ (100) ከዬዬ፥ ሳረከ ፐረ ኩንደ ሰከል ሰከል ከይቴዬ፥ እነ ዲርተኤ አፕርሃም ኻይቴ፤ ከ አከ ዋቀ እሾተ ክዴ ቀረኤ መኸ እነ ኮዴን ከ ክዴኔ፥ ‹‹ይስሀቅ፡፡››

{{https://api.unfoldingword.org/obs/jpg/1/en/360px/obs-en-05-06.jpg}}

ይስሀቅ ኤቴ ኸዮዴዬ፥ ዋቀከ አመንቴተ አፕርሃም ኤከይሰዴ ከ እሽ ክዴ፥ ‹‹እነሴኔ ኻይት ተከን ቄዴ ከ ከልሶተ ኮዴ ከ አነ ከልሼ።›› አፕርሃምከ አመ ኔፎ ዋቀ አጨጨሜ ከ እናድ ከልሶተ ኮደ ሀርምሼ፡፡

{{https://api.unfoldingword.org/obs/jpg/1/en/360px/obs-en-05-07.jpg}}

ኤቴ አፕርሃም እሾ ይስሀቅ ፖረሴ አእሽ ከልሶተ ኮደምቶፐ አንተ ፓዬኔዬ፥ ይስሀቅ እኣፐይሾት ክዴ፥ ‹‹ኣፖ! ትን አሬ ቆረ አከልሶተ እንቀፕነመ፥ ኸው ላሀ አይሸዬ ቻ?›› አፕርሃምከ እሽ ኦርሼ ከ ክዴ፥ ‹‹እናዮ! ላሀ ከልሶተ ዋቀ ሀርምሸ።››

{{https://api.unfoldingword.org/obs/jpg/1/en/360px/obs-en-05-08.jpg}}

ኤቴ ፖረሴ አከልሶተ ከዬኔዬ፥ አፕርሃም እናድ ይስሀቅ ህዴ ከ ፖረሴ አከልሶተ ቀረ ሙክሼ፡፡ አፕርሃምከ እናድ ቀለኤ ፕለ ሀርኮፖፐ ቴየዴ፤ ዋቀከ እሽ ክዴ፥ ‹‹አሌ ዲሼ፥ ኡመ እናት ቀረኤ ረኮተ ተከ ኔፎን ቄደን፤ አክመ አነ ፉርቶ ከ ከ እናት ተከን አቀፕተ አነ ዳሸኤ አሱረይሰንን፥ አመ እንኡፕናዴ፡፡

{{https://api.unfoldingword.org/obs/jpg/1/en/360px/obs-en-05-09.jpg}}

አፕርሃምከ ፖረ አእሸ ከፐ ዴሀ ከፐኤ፥ ላሀ አሙሮፐ ህደሜ አኬ፡፡ ዋቀ፥ ላሀ ፐከ ይስሀቅ ኦፐ ከልሶተ ኮዶ ሀርምሼ። አፕርሃምከ ኸሰን ላሀሴ ከልሶተ ኮዴ ከ ዴሀይሼ፡፡

{{https://api.unfoldingword.org/obs/jpg/1/en/360px/obs-en-05-10.jpg}}

ዋቀከ አፕርሃም ክዴ፥ ‹‹እናት ተከን ከሱከ ዋ አቀፕተ ፕሰ አነ ዳሰተኤ ጫለቴይ፥ እንኬ ሰከ፡፡ ሰኜታይት አሂከ ሞንተ ቀረን ቀፕቶኤ ሌካተ፤ ቆተ አነ አጨጨምቴ መለ፥ ሰመይተ ፒተ ፕሰ ኬኔ ሰከመ፡፡››

//መታፈ ቁልቁሎተ ከረ ፖረ ቀረ አካንቶ፡- መታፈ ኡመተ 16-22፡፡//
