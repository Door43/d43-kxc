====== 18. መንክስቴተሴ ቆተምቴ ======

{{https://api.unfoldingword.org/obs/jpg/1/en/360px/obs-en-18-01.jpg}}

ፐራ ሌከየ ከመዬ፥ ታውትከ ቶኤ፤ እናድ ሴሌሞንከ እስራኤል ሙክሰ ፓዬ፡፡ ዋቀከ ሴሌሞን ኦል ቶራዴ ከ ዋ አከተ ፋነ ቀረዬ ካሰዴ፡፡ ኤቴ ሴሌሞን ኦኩመ ካሰዴዬ፥ ነመ ፒተ ቀረ አከተ ኦከይተ ኮዴኤ እሸ ኮዴ፡፡ ሴሌሞንከ ዌ ሌከየ ኮለዴ ከ ኦከ አከተ ዱካተ ሙሮ ኮዴ፡፡ ዋቀከ አሴው አከተ ቴየንቶለይተ እሸ ኮዴው፡፡

{{https://api.unfoldingword.org/obs/jpg/1/en/360px/obs-en-18-02.jpg}}

ሴሌሞንከ ዋ ኣፐይሾ ታውት ዩርሳለም ከረ ኮደ ድከዴ ከ ሜሀ ቁፔተ ፐርፓችስኖ አኦሎፐ ፖሆኔ ትከ ቁልቁሎተ ቁፔ። አመ ኦር ሰመይተከ ፐከ ቱከነሴ አኦል አኬተ ኦፐኤ ትከ ቁልቁሎተ ኬለኤ ዋቀ ዋቁምሰዴ ከ ከልሶተ እሽ ዴሀይሼ፡፡ ዋቀከ ዴኤ ከ ትከ ቁልቁሎተ ኬለ አካዴ። ከ ኤዬኤ ሰመይተ ኦል ከላዴ፡፡

{{https://api.unfoldingword.org/obs/jpg/1/en/360px/obs-en-18-03.jpg}}

መ ኾር ሴሌሞን እስከተ አፒተደ ፕለኤ ጫለዴ፡፡ ሸክ ኩት እስከተ ሌከይተ አኩመ ተከ (1000) ከይኖ ሄሜ፤ ከ ዋቀኤን አጨጨምን! እስከቶሴ ኦፐዬ፥ ከረ ኩተ ፒተ ሀፕታት ዴኤ፤ ከ ክለነዳሶትን ዴአዴን ከ እሾነ ሰከተተ ከመ ቻዴን፡፡ ሴሌሞን ኤቴ ኬሬዬ፥ እሸ ከሱ ክሎዋሴኔ ኻይሾትእ ሰከተዴ፡፡

{{https://api.unfoldingword.org/obs/jpg/1/en/360px/obs-en-18-04.jpg}}

ዋቀከ ሴሌሞን ቀረ ሚሮዴ፤ ሴሌሞን ቆተ አመነመ ዲሼ መለ፥ ኤቴ ቶኤ ከመዬ አከ ቅታቴተ ምነኤ፥ ዋቀ አከ ሰመይተ እስራኤል መንክስቴተ ለክ ኦፐ ቆቶ ሃሰወዴ፡፡

{{https://api.unfoldingword.org/obs/jpg/1/en/360px/obs-en-18-05.jpg}}

ኤቴ ሴሌሞን ቶኤ ከመዬ፥ እናድ ሮፕአምከ ፐከድፐ ኑቁሱሜ፡፡ ሮፕአም ኤፐ፡፡ ሰመይተ እስራኤል ፕሰከ ኑቁሱማድ እሽ ኩትሰኤ እሸ ከፖፐ ኦሎፐ ዴኤ፡፡ ከ አከ ሴሌሞን ኮደ ሁፕነ እሾተ ኮደቺሴ ከ ክፕረ ኩተይተ ቀረ ኸፈልሲሰዴ ሮፕአም ከፐ ሌለዴ፡፡

{{https://api.unfoldingword.org/obs/jpg/1/en/360px/obs-en-18-06.jpg}}

ሮፕአምከ ኤፑመን እሾተ ኦርሼ ከ ክዴ፥ ‹‹ኣፕኖ ሴሌሞን ኮደ ሁፕነኤ እኖ ኮደቺሴ ኪቴን ከ ድከቴን፤ መ ኾር አንት አኻድ ቀረን ቀፕቶኤን ኮደ ሁፕነ እሽን ኮደቺሰ፤ ከ አኻድ ቀረን ቀፕቶኤ ፈየ እሽን ቀተአ፡፡››

{{https://api.unfoldingword.org/obs/jpg/1/en/360px/obs-en-18-07.jpg}}

ከፈ ሰመይተ እስራኤል ኩደንከ ሮፕአም ቀረ ትየን ኸኤ፡፡ ከፈ ለክ ፐተከ እሽ አመነመ ከመ ቻዴ፡፡ ከፎሴን ለክከ መንክስቴተ ዩሁተ ኮዴን፡፡

{{https://api.unfoldingword.org/obs/jpg/1/en/360px/obs-en-18-08.jpg}}

ከፈሴኔ አሰመይተ እስራኤል ኩደን አፕለ፥ አሮፕአም ቀረ ትየን ኸኤከ ነመ እዮርፕአም ክደሞ ኑቁሳይሾት ኮደዴን ከ ሹመዴን፡፡ ከ ሀምንተ ቅንደ ቁተታትን ቾት መንክስቴተ ቃትሰዴን፤ ከ መንክስቴተ አእስረኤል ክደሜን ከ ሀላሜን፡፡

{{https://api.unfoldingword.org/obs/jpg/1/en/360px/obs-en-18-09.jpg}}

እዮርፕአምከ ዋቀ ቀረ ትየን ኸኤ ከ አከ ሰመይተ ጩፖተ ኮዶ ኮዴ። ከ ትካሴ አቁልቁሎተ መንክስቴተ አዩሁተ ከረ ክቶ ኬለኤ ዋቀ ዋቁምሰተ ከፐዬ፥ አከ ሰመይተ እሾተ ዋቀይሰዶኤ ክለነደ ለክ እሾተ ኮዴ፡፡

{{https://api.unfoldingword.org/obs/jpg/1/en/360px/obs-en-18-10.jpg}}

መንክስቴተ አዩሁተ እሾ አእስራኤልከ ፓርከለደ ኦል ኮዴን ከ ሌከይቴተን ኦል ቶርፔን፡፡

{{https://api.unfoldingword.org/obs/jpg/1/en/360px/obs-en-18-11.jpg}}

መንክስቴተሴ አእስራኤል ሃረየ ከረዬ፥ ኑቁሰዳይሾ ፕሰ ኡኩቶወው፡፡ ኑቁሰዶሴን ኦፐዬ፥ ከረ ኩተ እስረኤሌተ አፕለ አፐከይሾ ኦፐ ኑቁሰ ኮደ ሄንቶኔ ሌይሰሜን፡፡

{{https://api.unfoldingword.org/obs/jpg/1/en/360px/obs-en-18-12.jpg}}

ኑቁሰደ ፕሰ ከ ሰመይተ አመንክስቴተ እስረኤል ቁደ ከረ ኩተከ ክሎወ ሰክሰዴን፡፡ ሰክሰታይሾ አክሎወ ኔፎ፥ ከረ ኩተ አልመሉመ አደሀልሰተከ አደሃለ እሾ ክሴተ ተከ ተከዬው ሄለ ከልሶተ ኮደ ከ ዴሀሰ ከሱ ኦፐዬ ቸ፡፡

{{https://api.unfoldingword.org/obs/jpg/1/en/360px/obs-en-18-13.jpg}}

ኑቁሰደ አዩሁተ፥ ሰኜተ አታውት፡፡ ኑቁሰዶሴን ኦፐዬ፥ ተከ ተከ አሳንተ ፈየትን ሙክሼ ከ ዋቀ ዋቁምሰዴ አፈየኤ ቸ፡፡ መ ኾር ኑቁሰደፐዬ ከረ ኩተ ኡኩቶወ ከ አኘፐሌ፣ ከ ክለነደ ከሱ ዋቀይሰን፡፡ ኑቁሰደ አዴሞው፥ ሄላሶ ከሱ ክለነደ አደርታት ከልሶተ ከልሼን፡፡ አክሞሴ ምነኤው፥ ሰመይተ አዩሁተ ከረ ኩተ ዋቀ ቀረኤ ትየን ኸኤ ከ ዋቀደ አፕለ ዋቀይሰዴ፡፡

//መታፈ ቁልቁሎተ ከረ ፖረ ቀረ አካንቶ፡- ኑቁ. አ1ተ 1-6፤ 11-12፡፡//
