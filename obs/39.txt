====== 39. ዬሱስ ፍርቴተኤ ዴሃዴ ======

{{https://api.unfoldingword.org/obs/jpg/1/en/360px/obs-en-39-01.jpg}}

አመ ሌተ ሀልኬተ ኦልቆተ ኦፐ ክተ፡፡ ፎልሶወከ አከ ቄስተ ኩተ እሸ ቆሮኤ ዬሱስ ቄዴን ከ ትከ ቄስተ ኩተ ኦፐን ኣኔን፡፡ ፔትሮስ ለኬ ዴሰ እሾተ ከመ ኣኔ፡፡ ኤቴ ዬሱስ ትከ ከሮፐ ኩልሼን ከመዬ፥ ፔትሮስ ለኮፐዬ አፕተ አውሰን፡፡

{{https://api.unfoldingword.org/obs/jpg/1/en/360px/obs-en-39-02.jpg}}

ትከ ከረዬ፥ ሳራ አይሁትከ ዬሱስ ፍርቴተ ዴሀይሼን፡፡ ከ አከ ማክየ ሌከየ እሸ ቀረ ደርተን ማኩመኔኤ እሽን ዴኤን፡፡ አኮድቶመ፥ አፋሶ ኦልቀረኤን ከሌ፤ ሴመለ ሳራ አይሁት አከ ዬሱስ ዌ ተከን ኔፎን ደፐምፐይተ ኮዴ ኡፕነሰን እንኤተንኔ፡፡

{{https://api.unfoldingword.org/obs/jpg/1/en/360px/obs-en-39-03.jpg}}

ፕራምፕረ ቀረዬ፥ ቄስተሴ ኩተከ ኤለ ኸኤ ከ ዬሱስፐ ቶየዴ ከ ካሰዴ ከ ክዴ፥ ‹‹አት ኬቶ አድንሸምፐይተ፥ አእነ ዋቀ አቻተምፐይተኤ?››

{{https://api.unfoldingword.org/obs/jpg/1/en/360px/obs-en-39-04.jpg}}

ዬሱስከ ክዴ፥ ‹‹ኣ! አነ፤ አሴው ኦቶን ኣፕኖ ኦል ኩትኦ ከ ሞንቴ ኸተ ዴኖ አክተ።›› ቄስተሴ ኩተከ ሚረን ሜሀዳድ አከልሰዴ እስቁደ ካኤ ከ ኡሉፔ ከ ሳራሴኔ አአመንቴተ አኤዬ ቸ አፕላት ክዴ፥ ‹‹ማክየ አፕለ እንፐርፓችስኔ! አን እነ ዋቀ አከ ክዴ እደከይቴን፡፡ ፍርቴታይሽን ማነ?››

{{https://api.unfoldingword.org/obs/jpg/1/en/360px/obs-en-39-05.jpg}}

ሳራ አይሁት ፕሰከ ቄስተሴ ኩተ ኦርሼን ከ ክዴኔ፥ ‹‹ቶተ እሸ ፐርፓችስን!›› ሴከመዬ እከ እልደ ቀረ ዬሱስ ዴኬን፤ ከ ቀረ ቱፈዴን፤ ከ ኦፐ ቅዴን፤ ከ ኮጬሴን፡፡

{{https://api.unfoldingword.org/obs/jpg/1/en/360px/obs-en-39-06.jpg}}

አፔትሮስ ለከ ቱለ ወ ኮዴ አሰተ ቀረ ቾዬ፥ ኦርኸይቴተ ተከ ፔትሮስ አክቴ ከ እሽ ኪቴ፥ ‹‹አት ከሱ ዬሱስ ቁዳዌ ክተ!›› ፔትሮስከ ዋ እሼተ ኪቴ መርመዴ፡፡ ሴከመዬ ኦርኸይቴተ አፕለከ አሴ እሽ ኪቴ፤ ፔትስከ አለመታት መርመዴ፡፡ ፕራምፕረ ቀረዬ ሰመይተከ እሽ ክዴ፥ ‹‹ቆተ እሽነ ለከንት ኦረ ኬልለ ኮድቴን መለ፥ አት አከ ዬሱስ ቁደ ክቶ እንኡፕነ።››

{{https://api.unfoldingword.org/obs/jpg/1/en/360px/obs-en-39-07.jpg}}

ሴከመዬ ፔትሮስከ ኸኸዴ ከ ክዴ፥ ‹‹ኦቶን ነሞሴ ኤዬ ቾን ኡፓዬ፥ አጪጨ ዋቀ አነ ቴዬን!›› ኤኖው ሉከልተከ እዬ፤ ዬሱስከ ቲተዌ ከ ፔትሮስ ቶየዴ፡፡

{{https://api.unfoldingword.org/obs/jpg/1/en/360px/obs-en-39-08.jpg}}

ፔትሮስከ አሌ ሶኬ ከ ድኬ ኘረሄ፡፡ አሴዴ አሴ ኮድቴዬ፥ ዩሁተሴ ዬሱስ ተርፕሼ ከ ዳሼ፥ አክመ ሳራ አይሁት ዬሱስ አከ ቶኦኤ ቀረ ፈረቴኔ አኬ፡፡ ዩሁተከ ኘረሄ ከ ኣኔ ከ እስ እሼ፡፡

{{https://api.unfoldingword.org/obs/jpg/1/en/360px/obs-en-39-09.jpg}}

ፐረይታድ ጨምጨመይተኔ፥ ሳራ አይሁትከ ዬሱስ ቄዴን ከ ሙክሰምፐይተሴ አሮም ፕለቶስ ቱሮፐ ዴሀይሼን፡፡ እሾተ ፕላቶስ ዬሱስእ ክደ አደፐምፐይተ ከ ቀረ ፈረተ ከ አከ ቶኦ ኮደ ክዴን ከ ክፐዴን፡፡ ፕላቶስከ ዬሱስ ካሰዴ ከ ክዴ፥ ‹‹ሄለ ኬን ኑቁሰ አይሁትእ?››

{{https://api.unfoldingword.org/obs/jpg/1/en/360px/obs-en-39-10.jpg}}

ዬሱስከ እሽ ኦርሼ ከ ክዴ፥ ‹‹ኬው ክዴ፤ መ ኾር መንክስቴትዮ መንክስቴተ ፒተ ቀረኤን፡፡ ከድን አፒተ ኪቴዬ፥ ኦርኸያዮ አነ ቶርፕን ሄኔን፡፡ ቆተ ዋቀት ዴሰ ዱካተ ማኩመኤን ፒተ ቀሮፐ ዴኤ፡፡ አዱካተ ጫለኖ ፕሰ አነ ደከይን፡፡›› ፕላቶስከ ክዴ፥ ‹‹አተ ዱካተ ማነ?››

{{https://api.unfoldingword.org/obs/jpg/1/en/360px/obs-en-39-11.jpg}}

ፕላቶስ ኤቴ ዬሱስ ኦል ቶራዴ ከመዬ፥ ሰመይተ ቱሮፐ ሶኬ ከ ክዴ፥ ‹‹አንት ደፐ ተከ ኔፎ ነሞሴ ቀረኤ አንአክኔ።›› ሳራ አይሁት እሾ ሰመይተሴ ኾር እኡሉፔ ከ ክዴ፥ ‹‹ፈንሴ!›› ፕላቶስከ እሾተ ኦርሼ ከ ክዴ፥ ‹‹ሀ ደፐን ቀፖ!›› እሾተ ኾር አቀረን ቀፕቶኤ ኡሉፔን፡፡ ሴከመዬ ፕላቶስከ አሴሰታት ክዴ፥ ‹‹ሀ ደፐን ቀፖ!››

{{https://api.unfoldingword.org/obs/jpg/1/en/360px/obs-en-39-12.jpg}}

ፕላቶስከ ከ ፉሬ ከ ክዴ ሰመይቶሴ ሆረይተ ኻሸ፤ ከ ሴመለ አከ ዬሱስ ፈንሰኔኤ ፎልሶዋድ አጨጬ፡፡ ኼለ ፎልሶወ አሮምከ ዬሱስ ቅዴን ከ ሜሃደ ቲመ ቁደ ከልሼን፤ ከ አሴው ቄየ አኸላለ ምነ መተ ቀረ እሽ መሬን፡፡ ከ ሴከመዬ ኮጬሴን ከ ክዴኔ፥ ‹‹ትን፥ ኑቁሰ አይሁት!››

//መታፈ ቁልቁሎተ ከረ ፖረ ቀረ አካንቶ፡- ማትዮስ 26፡57-27፡26፤ መርቆስ 14፡53-15፡15፤ ሉቃስ 22፡54-23፡25፤ ዮሀንስ 18፡12-19፡16፡፡//
