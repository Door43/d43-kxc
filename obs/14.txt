====== 14. አከ ኮመይቶፐ ረራተዌን ======

{{https://api.unfoldingword.org/obs/jpg/1/en/360px/obs-en-14-01.jpg}}

ኤቴ ዋቀ አከ እስረኤሌተ ኮደይቴተሴ አእሾነ ኦል ኮደዴ ሴረሴኔት አጨጨመን እሾነ ሌሌ ከመዬ፥ እሮተ ሲነት ኼን። ዋቀከ ሰመይሴ እሮተ ሲነት ዴሰ ፒተሴ ኬኔኣን ክደምቶ አክፔተ ዳሼ ኦፐ እሾነ መረአ ፓዬ። ቱደሴ አኡረተከ እሾነ ቱረንዴሰ ኬኔኣንፐ አን፣ እሾነከ ከመ ኦሬን፡፡

{{https://api.unfoldingword.org/obs/jpg/1/en/360px/obs-en-14-02.jpg}}

ዋቀ አከመ ፒተሴ አክፔተ ሰኜዋሶት ዳሾኤ አፕርሃም ከ ይስሀቅ እሾ ያእቆፕ ኸሰ ከሌ፣ መ ኾር ስትይ፥ ሰመይተ ኩተይተ አፒቶሴ ከረዬ ከላኖ ቸ፡፡ እሾነ ኔፎ ኬኔኣኔተ ክደም፡፡ ከኔኣኔተ ዋቀ ዋቀይሰንንክቶ ኡመ እሽ አጨጨምንክቶ፡፡ ዋቀደ አደርተኤ ሰክሰዴን ከ ዌ ሌከየ ኮዴን፡፡

{{https://api.unfoldingword.org/obs/jpg/1/en/360px/obs-en-14-03.jpg}}

ዋቀከ እስራኤሌተ ሌሌ ከ ክዴ፥ ‹‹ኬኔኣኔተ አፒተሴ አክፔተ ኦፐ ክቶ ፕሰ አሌ ፕረ፡፡ እሾተ ኦል ነከይተን ኮደደን፥ ኡመ እሾቶፐን ሄመን፡፡ ከ ክለነዳሶ ፕሰ አሌ ፐሸ። ኦቶን አነኤ አአጨጨም አክንንይ፥ ፐክዮፐኤ ክሎዋሴኔ ኻይሾ ሰክሰተን፡፡››

{{https://api.unfoldingword.org/obs/jpg/1/en/360px/obs-en-14-04.jpg}}

ኤቴ እስራኤሌተ ኼለ ፒተሴ አክፔተ ኦፐ ከይቴዬ፥ ሙሴ ከፈሴኔ አእስራኤል ኩደንከ ለክ ኦፐዬ ነመ ተከ ተከ ሬኼ፡፡ ከ አከ ኣነን ከ ፒቶሴ አተ አከ ፐሀቶ ሌትሸኔ እሾነ ኤርኬ። ኦሮሴ አኬኔኣን ኦቶን ፑኑ እኮኮክ ታክ እኑኩል ኡፕናተኤ እሾነ ሌትሰ ፐርፓችስቴ፡፡

{{https://api.unfoldingword.org/obs/jpg/1/en/360px/obs-en-14-05.jpg}}

ነሞሴ ኩደንከ ለክከ ኩያተ ኩንደ አፉር ኬኔኣን ከረ ኣኔን ከ ቲተዌን። ከ ሰመይተ ሌሌን ከ ክዴኔ፥ ‹‹ፒቶሴ አከተን ከፐተይቴተ፥ ኡንታድ ኔፎ እንፕረምቶ!›› ሌትሰምፐያሴኔ ኩደን ኾር እክዴኔ፥ ‹‹ከተማሶ አከተ ከፐ ኦኽናሜን፥ ኦራይሾ ኔፎ እሬለየ! ኦቶን እንቶርፕነዬ፥ ዱካተኔ እኖ ፑተን ከ እኖ ሌይሸን!››

{{https://api.unfoldingword.org/obs/jpg/1/en/360px/obs-en-14-06.jpg}}

ሌትሰምፐያሴኔ ኦፐዬ እያሱ እሾ ካሌፕ ኤኖው ክዴኔ፥ ‹‹ኦሮሴ አኬኔኣን አክመ ዴዴር ከ ኮኮክ ዱካተ፣ መ ኾር እኖ ዱካተኔን እሾተ ፑነ! ዋቀ እኖ ቶርፐይ!››

{{https://api.unfoldingword.org/obs/jpg/1/en/360px/obs-en-14-07.jpg}}

ሰመይተ ኾር ካሌፕ እሾ እያሱን ደከይኔ፡፡ ከ ሙሴ እሾ አሮን ቀረ ሚሮዴን ከ ክዴኔ፥ ‹‹ማነ መለ ፖሮሴ አሬ ቾ ኔቀ ኦፖፐ እኖን ዴቴን? አን ኦረነን ፕረሞ፥ እስከትኖ እሾ ሄላኖከ ከርፕሸደ ኮደን ከፐዬ፣ ከድን ክፕስ ከረ ተውኔ እኖ ዌይ።›› ሰመይተከ ሳረ ፕለይተ አክፕስፐ እሾነ መረኦ ሬኸተ ፈዴ፡፡

{{https://api.unfoldingword.org/obs/jpg/1/en/360px/obs-en-14-08.jpg}}

ዋቀከ አከተ ሚሮዴ ከ ቱከናድ ኬሎፐ ዴኤ፡፡ ከ አሴ ክዴ፥ ‹‹እሽነ ቆተ አነ ቀረ ኻቴን መለ፥ ሰመይተ ፕሰ ኮመይቶፐ ፖረ ረራተወ፡፡ እያሱ እሾ ካሌፕ መልይ፥ ኦረ አፐራይሾ ኩንደ ለክ ከ ቀሮፔለ ቾ ፕሰ ኤዬኤ ሌአ ዲሼይ ፐከነ ፒተሴ አክፔተ ኦፖፐ እንከሎ፡፡››

{{https://api.unfoldingword.org/obs/jpg/1/en/360px/obs-en-14-09.jpg}}

ሰመይተ ኤቴ ሴዴ ደከዬዬ፥ ጩፖተ አኮዴ ምነኔ ኘረሄ፡፡ ከ ሜሀዳሶ አኦረነ ቀፐዴን ከ ኬኔኣኔተ ቶርፐ ኣኔን፡፡ ሙሴከ ቆተ ዋቀ እሾነ ኦልን ክንን መለ፥ አከን አንን እሾነ ደውሬ፤ እሾነ ኾር እሽእን ደከይኔ፡፡

{{https://api.unfoldingword.org/obs/jpg/1/en/360px/obs-en-14-10.jpg}}

ዋቀ እሾተ ኦል ኦረነኤን አኔ፤ ሴመለ እከ ፑተሜን፥ ኦረ ሌከይተከ ሌኤ፡፡ ሴከመዬ፥ እስራኤሌተከ ኬኔኣንይ አሌ ቲተውቴ ከ ኮመይቶፐ ፐረ ኩንደ አፉር ረራተውቴ፡፡

{{https://api.unfoldingword.org/obs/jpg/1/en/360px/obs-en-14-11.jpg}}

ፐሮሴን ኩንደ አፉር አእስረኤሌተ ኮመይቶፐ ረራተውቴ ከረኤ፥ ዋቀከ እሾተ ደምሼ። ከ ሞንቴ ኸተ ደምተ ‹‹ሜነ›› ክደምቶ እሾተ ዳሼ፡፡ ከ አሴው አከ ሶአ ደመኔኤ፥ ሰፈራይሾ ኦፖፐ ፑርክደ ኤርኬ፡፡ ክሴሴ ፕሰ ከረኤ ዋቀከ አከ ሜሀዳሶ እሾ ኾፓሶ እንኬርንን ኮዴ።

{{https://api.unfoldingword.org/obs/jpg/1/en/360px/obs-en-14-12.jpg}}

ዋቀ ሳንተ ኦረ ቀወኖኔ ሽለ ከሱ ከረ ፕሸ እሾተ ዳሼ፡፡ መ ኾር አሴዴ ፕሰ ኮድቴ ኔፎዬ፥ ሰመይተ እስራኤል ዋቀ እሾ ሙሴ ቀረኤ ሞሞኤን ከ ኾምኾሜን፡፡ አኮድቶመ፥ ክፔተሴ አዋቀ አፕርሃም ከ ይስሀቅ እሾ የእቆፕ ዳሼኤ አመ ከሱ አአመነሜው።

{{https://api.unfoldingword.org/obs/jpg/1/en/360px/obs-en-14-13.jpg}}

ክሴተ አፕለ አሰመይተ ፕሸ አፋፐ ኾጰ ደፔዬ፥ ዋቀ እሙሴ ክዴ፥ ‹‹ሽለ ቶራዶ፤ ፕሸ ከረዬ ሶከይ።›› መ ኾር ቆተ ሙሴ ሽለ ቶራተ ከፐዬ ኡሌተን ለክን ሽለሴ ደይሼ መለ፥ ፉለ ሰመይተ ቱረኤ ዋቀ ቱፈዴ፡፡ አከ ነመ ፕሰ እኮኤ፥ ፕሸከ ሽለሴ ከረ ሶኬን፤ አኮድቶመ ዋቀ ሙሴ ቀረኤ ሚሮዴ ከ ክዴ፥ ‹‹ፒተሴ አክፔተ ኦፖፐ አከልቶ።››

{{https://api.unfoldingword.org/obs/jpg/1/en/360px/obs-en-14-14.jpg}}

እስራኤሌተ ኤቴ ፐረ ኩንደ አፉር ኮመይቶፐ ረራተውቴ ከመዬ፥ እሳሴኔ ዋቀ ቀረ ኝረሙመን ኸኤ ፕሰከ ፕረሜን፡፡ ሴከመዬ ዋቀከ ሰመይሴ ኼለ ፒተሴ አክፔተ ከፖፐ አመ መረኤው፡፡ አመ ኦር ሙሴ እኬሬ፤ ሴመለ አከ ሰመይሴ መረአን እሸ ቃርቃሮኤ፥ ዋቀከ እያሱ ሬኼ፡፡ ዋቀ፥ ኩያተ ተከዬ አክመ ኹመምፐይተ አፕለ አሙሴ ፐሆ ኤርኮኤ ሙሴ ክፔተ ዳሼ።

{{https://api.unfoldingword.org/obs/jpg/1/en/360px/obs-en-14-15.jpg}}

ሴከመዬ አከ ፒተሴ አክፔተ አከ ኤተንሾኤ፥ አከ ሙሴ ኩተ እሮተ ቀሮፐ ፈየዶኤ ዋቀ እሽ ሌሌ፡፡ ሙሴከ ፒተሴ አክፔተ አኬ፤ መ ኾር አከ ኦፖፐን ከልንእ ዋቀ እሽእን ፈቀኔ፡፡ ሴከመዬ ሙሴከ ቶኤ፤ እስራኤሌተከ ኩያተ ኩንደ ሴሰ እሸ ፖይቴ። እያሱከ መርታይሾ አሃረየ ኮዴ፡፡ እያሱ ቆተ ዋቀ አመኔ ከ እሽ አጨጨሜ መለ፥ መርተ አፈየ፡፡

//መታፈ ቁልቁሎተ ከረ ፖረ ቀረ አካንቶ፡- መታፈ ሶከተ 16-17፤ መታፈ ሌኩምተ 10-14፤ 20፤ 27፤ መታፈ ኦፐ ኦሬተ 34፡፡//
